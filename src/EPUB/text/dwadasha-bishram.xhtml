<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>द्वादश विश्राम</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>द्वादश विश्राम</b></span></div>
<div style="text-indent:0; position:relative; margin:0 auto; text-align:left; display:table; width:auto;">
<div class="poem">
<p><span style="display:inline-block; text-align:center; width:100% ;">१</span><br/>
कविजी प्रिय शिष्य झैँ बनी<br/>
<span class="mw-poem-indented" style="display: inline-block; margin-inline-start: 2em;">कर जोडेर सबै कुरा सुनी ।</span><br/>
अलमल्ल थिये अली छिन<br/>
<span class="mw-poem-indented" style="display: inline-block; margin-inline-start: 2em;">फिर बोले तपसी तपोवन ॥</span>
</p>
</div></div>
<div style="text-indent:0; position:relative; margin:0 auto; text-align:left; display:table; width:auto;"><div class="poem">
<p><span style="display:inline-block; text-align:center; width:100% ;">२</span><br/>
धमीलो त्यै पैसा-विषयक कडा तर्क मनमा<br/>
<span class="mw-poem-indented" style="display: inline-block; margin-inline-start: 2em;">घुमेकै मौकामा ऋतु पनि घुमे क्यै भुवनमा ।</span><br/>
खडा भो वर्षाको समय, फिर त्यो कृष्ण-रजनी<br/>
<span class="mw-poem-indented" style="display: inline-block; margin-inline-start: 2em;">अँध्यारो औँसीको, घन-पटलले गुम्फित पनि ॥</span><br/>
<br/>
<span style="display:inline-block; text-align:center; width:100% ;">३</span><br/>
न वा आकाशैमा निविड तम उम्रीकन बस्यो<br/>
<span class="mw-poem-indented" style="display: inline-block; margin-inline-start: 2em;">न वा त्यो आकाशै तम-जलधिमा गैकन पस्यो ।</span><br/>
मसीमा चोबिन् वा प्रकृति-जननीले गगन यो<br/>
<span class="mw-poem-indented" style="display: inline-block; margin-inline-start: 2em;">बिलायो वैषम्य-स्थिति, सकल एकाम्मय भयो ॥</span><br/>
<br/>
<span style="display:inline-block; text-align:center; width:100% ;">४</span><br/>
दुवै आँखा चिम्ली म पनि बहुधा त्यो बखतमा<br/>
<span class="mw-poem-indented" style="display: inline-block; margin-inline-start: 2em;">रहन्थेँ वा खेल्थेँ हृदयगत अन्तर्जगतमा ।</span><br/>
खुल्यो सुस्तै मेरो पलक, नगिचैमा अलिअलि<br/>
<span class="mw-poem-indented" style="display: inline-block; margin-inline-start: 2em;">कुनै सानू देखेँ किरण-कणिकाको पिलिपिली ॥</span><br/>
<br/>
<span style="display:inline-block; text-align:center; width:100% ;">५</span><br/>
तमासा यो क्या हो ? कुन चटक यो नेत्रपुटमा<br/>
<span class="mw-poem-indented" style="display: inline-block; margin-inline-start: 2em;">पर्‍यो कस्ले फाल्यो किरणमय झिल्को निकटमा ?</span><br/>
भनी हेर्दाहेर्दै निविड तम चिर्दै चरचरी<br/>
<span class="mw-poem-indented" style="display: inline-block; margin-inline-start: 2em;">उडेको भेट्टायेँ चटुलगति सानू जुनकिरी ॥</span>
</p>
</div>
<p> <span/>
</p>
<div class="poem">
<p><span style="display:inline-block; text-align:center; width:100% ;">६</span><br/>
झिँगा जस्तो सानू तर अति कडा साहस धरी<br/>
<span class="mw-poem-indented" style="display: inline-block; margin-inline-start: 2em;">फुकाई आशाको झलकमय आलोक-गठरी ।</span><br/>
बढेको देख्दा त्यो निविड तममा निर्भयसित<br/>
<span class="mw-poem-indented" style="display: inline-block; margin-inline-start: 2em;">भयो मेरो भित्री हृदय सब आश्चर्य-चकित ॥</span><br/>
<br/>
<span style="display:inline-block; text-align:center; width:100% ;">७</span><br/>
प्रभाद्वारा बल्दो विपुल रविको मण्डल कहाँ ?<br/>
<span class="mw-poem-indented" style="display: inline-block; margin-inline-start: 2em;">सुधा-वर्षा गर्ने विशद विधुको गौरव कहाँ ?</span><br/>
कहाँ त्यो विद्युत्‌को चहक ? फिर तारा ग्रह कहाँ ?<br/>
<span class="mw-poem-indented" style="display: inline-block; margin-inline-start: 2em;">कठै ! त्यस्तो सानू उस जुनकिरीको द्युति कहाँ ?</span><br/>
<br/>
<span style="display:inline-block; text-align:center; width:100% ;">८</span><br/>
पखेटा खुल्दा त्यो क्षणभर हिरा झैँ झिलिमिली<br/>
<span class="mw-poem-indented" style="display: inline-block; margin-inline-start: 2em;">नखुल्दा वा अड्दा गहन तमभित्रै इलिलिली ।</span><br/>
घडी झिम्क्यो, चम्क्यो चमचम घडी, यै क्रम गरी<br/>
<span class="mw-poem-indented" style="display: inline-block; margin-inline-start: 2em;">हजारौँ देखायो चटकमय लीला हरि ! हरि ! !</span><br/>
<br/>
<span style="display:inline-block; text-align:center; width:100% ;">९</span><br/>
घडी ठाडै जान्थ्यो तमकसित केही पर पर<br/>
<span class="mw-poem-indented" style="display: inline-block; margin-inline-start: 2em;">घडी त्यो लत्रन्थ्यो शिथिल भइ केही तलतिर ।</span><br/>
घडी तेर्छो, बाङ्गो गतिविधि अनेकौँ लिइकन<br/>
<span class="mw-poem-indented" style="display: inline-block; margin-inline-start: 2em;">बलैले त्यो गर्थ्यो तम-जलधि सम्पूर्ण मथन ॥</span><br/>
<br/>
<span style="display:inline-block; text-align:center; width:100% ;">१०</span><br/>
दुवै आँखा चिम्ली प्रकृति सब त्यो मस्त निदमा<br/>
<span class="mw-poem-indented" style="display: inline-block; margin-inline-start: 2em;">निदायेको साह्रै कठिन डरलाग्दो समयमा ।</span><br/>
न जाने त्यो त्यस्तो किसिमसित के खोजन भनी<br/>
<span class="mw-poem-indented" style="display: inline-block; margin-inline-start: 2em;">सिटो बाली घुम्थ्यो निरतिशय उत्साहित बनी ॥</span><br/>
<br/>
<span style="display:inline-block; text-align:center; width:100% ;">११</span><br/>
थियो त्यो वेलाको जलधिमय कालो तम घना<br/>
<span class="mw-poem-indented" style="display: inline-block; margin-inline-start: 2em;">सिपीको डुङ्गा झैँ झलक, धृति, उत्साह बहना ।</span><br/>
स्वयं त्यो खेवैया चतुरमति माझी जुनकिरी<br/>
<span class="mw-poem-indented" style="display: inline-block; margin-inline-start: 2em;">न जाने दौडन्थ्यो कुन तट निहारी ? हरि हरि ! !</span>
</p>
</div>
<p> <span/>
</p>
<div class="poem">
<p><span style="display:inline-block; text-align:center; width:100% ;">१२</span><br/>
जती उस्ले चिर्थ्यो चरचर तमोराशि बिचमा<br/>
<span class="mw-poem-indented" style="display: inline-block; margin-inline-start: 2em;">उती जुट्थ्यो रेखा नपरिकन सारा निमिषमा ।</span><br/>
तमासा त्यो देख्दा हृदयबिच लागी कुतकुती<br/>
<span class="mw-poem-indented" style="display: inline-block; margin-inline-start: 2em;">भनेँ मर्मस्पर्शी वचन उसलाई अलिकति ॥</span><br/>
<br/>
<span style="display:inline-block; text-align:center; width:100% ;">१३</span><br/>
तँ सानै छस् बाबू ! तर तँसित आलोक-कणिका<br/>
<span class="mw-poem-indented" style="display: inline-block; margin-inline-start: 2em;">हुनाले क्यै भित्री दिल सकल पारीकन फुका ।</span><br/>
दिँदैछस् धक्का त्यो अभयसित दुर्भेद्य तममा<br/>
<span class="mw-poem-indented" style="display: inline-block; margin-inline-start: 2em;">म सम्झन्छू तेरो सफल जुनिको त्यो मधुरिमा ॥</span><br/>
<br/>
<span style="display:inline-block; text-align:center; width:100% ;">१४</span><br/>
हजारौँ तैँ जस्ता पुरुषहरु पैले पिलिपिली<br/>
<span class="mw-poem-indented" style="display: inline-block; margin-inline-start: 2em;">गरी बढ्दाबढ्दै भुवन सब पारी झिलिमिली ।</span><br/>
गये वा जाँदैछन् तँ पनि तिनि झैँ कत्ति नडरी<br/>
<span class="mw-poem-indented" style="display: inline-block; margin-inline-start: 2em;">अगाडी बढ्दै जा मलिन तम त्यो भेदन गरी ॥</span><br/>
<br/>
<span style="display:inline-block; text-align:center; width:100% ;">१५</span><br/>
तँ सानू, त्यो सानू किरण-कण, सानू गतिविधि<br/>
<span class="mw-poem-indented" style="display: inline-block; margin-inline-start: 2em;">कठै ! त्यो झन् सानू, निविड तम-विच्छेदन-विधि ।</span><br/>
सबै यो देख्दैछू तदपि मनले भन्छ नडरा<br/>
<span class="mw-poem-indented" style="display: inline-block; margin-inline-start: 2em;">जती शक्छस् कालो गगनपथ आलोकित गरा ॥</span><br/>
<br/>
<span style="display:inline-block; text-align:center; width:100% ;">१६</span><br/>
न देखिन्छन् ऐले दिनमणि, न तारा, ग्रह, शशी<br/>
<span class="mw-poem-indented" style="display: inline-block; margin-inline-start: 2em;">न आँखाले भेट्छन् चपल-बिजुली दर्शन-खुशी ।</span><br/>
अहा ! त्यो मौकामा पिलिपिलि तँ गर्छस् जतिजति<br/>
<span class="mw-poem-indented" style="display: inline-block; margin-inline-start: 2em;">तँमाथी वर्षन्छन् प्रणय-फुल मेरा उतिउति ॥</span><br/>
<br/>
<span style="display:inline-block; text-align:center; width:100% ;">१७</span><br/>
न त्यो तेरो तातो छवि छ रविको झैँ अति कडा<br/>
<span class="mw-poem-indented" style="display: inline-block; margin-inline-start: 2em;">न त्यस्मा क्यै देख्छू तुहिनकरको शीत-बखडा ।</span><br/>
अनौठाको, सानू तर मधुर आलोक-गठरी<br/>
<span class="mw-poem-indented" style="display: inline-block; margin-inline-start: 2em;">म हेर्दैछू तेरो पलक नलगाई छक परी ॥</span>
</p>
</div>
<p> <span/>
</p>
<div class="poem">
<p><span style="display:inline-block; text-align:center; width:100% ;">१८</span><br/>
फुका बाबू ! भित्री किरण-गठरी त्यो सब फुका<br/>
<span class="mw-poem-indented" style="display: inline-block; margin-inline-start: 2em;">फिँजा त्यो चौतर्फी गगनपथमा, कत्ति नलुका ।</span><br/>
धुँदै जा, चिर्दै जा निविड तम, त्यो गर् सब धुजा<br/>
<span class="mw-poem-indented" style="display: inline-block; margin-inline-start: 2em;">हटा मैलो पर्दा, विजय-सुखको दुन्दुभि बजा ॥</span><br/>
<br/>
<span style="display:inline-block; text-align:center; width:100% ;">१९</span><br/>
कुनै गर्जोस् कालो घन घन-घटा, कत्ति नडरेस्<br/>
<span class="mw-poem-indented" style="display: inline-block; margin-inline-start: 2em;">कुनै धक्का मारोस् पवन, तल लत्रेर नझरेस् ।</span><br/>
स्वयं दल्दै मल्दै कठिन पिर-बाधा सब भगा<br/>
<span class="mw-poem-indented" style="display: inline-block; margin-inline-start: 2em;">अली चर्को पारी मधुर छविको दीपक जगा ॥</span><br/>
<br/>
<span style="display:inline-block; text-align:center; width:100% ;">२०</span><br/>
खुलायिस् यो मेरो नयन जुन आलोक-लवले<br/>
<span class="mw-poem-indented" style="display: inline-block; margin-inline-start: 2em;">म भन्छू त्यै पाओस् झलक दुनियाँमात्र सबले ।</span><br/>
सबै आँखा खोलून् समय नगुमाऊन् मुफतमा<br/>
<span class="mw-poem-indented" style="display: inline-block; margin-inline-start: 2em;">तँ झैँ बढ्दै जाऊन् अनवरत कर्तव्य-पथमा ॥</span><br/>
<br/>
<span style="display:inline-block; text-align:center; width:100% ;">२१</span><br/>
उदाऊन् अस्ताऊन् हरबखत तारा, रवि, शशी<br/>
<span class="mw-poem-indented" style="display: inline-block; margin-inline-start: 2em;">दगुर्छन् बोक्रैमा अबुझ दुनियाँ भित्र नपसी ।</span><br/>
प्रभा पर्दो हो ता अलिकति पनी भित्र तिनको<br/>
<span class="mw-poem-indented" style="display: inline-block; margin-inline-start: 2em;">सबैको धोयिन्थ्यो अति मलिन दुर्भाव मनको ॥</span><br/>
<br/>
<span style="display:inline-block; text-align:center; width:100% ;">२२</span><br/>
प्रभाको साथैमा मधुर मुहुनीदार सुर ली<br/>
<span class="mw-poem-indented" style="display: inline-block; margin-inline-start: 2em;">तँ फुक्तै जा भित्री श्रवण-बिच चैतन्य-मुरली ।</span><br/>
सदा अन्धो पारी गहन तमले विश्व ननिलोस्<br/>
<span class="mw-poem-indented" style="display: inline-block; margin-inline-start: 2em;">म भन्छू यस्लाई अमृत पिउने औसर मिलोस् ॥</span><br/>
<br/>
<span style="display:inline-block; text-align:center; width:100% ;">२३</span><br/>
अँध्यारैमा जन्म्यो जुनिभर अँध्यारो पथ गरी<br/>
<span class="mw-poem-indented" style="display: inline-block; margin-inline-start: 2em;">अँध्यारैमा हुर्क्यो, पछि पनि अँध्यारो पथ धरी ।</span><br/>
परी अन्धो बैह्रो अबुझ दुनियाँ अन्ध विधिमा<br/>
<span class="mw-poem-indented" style="display: inline-block; margin-inline-start: 2em;">डुबेको देख्दैछू जुग जुग अँध्यारो जलधिमा ॥</span>
</p>
</div>
<p> <span/>
</p>
<div class="poem">
<p><span style="display:inline-block; text-align:center; width:100% ;">२४</span><br/>
बिपत्तैमा बग्दो, अति कठिन, बाङ्गो अतिथिको<br/>
<span class="mw-poem-indented" style="display: inline-block; margin-inline-start: 2em;">अँध्यारो यो सारा गुणमय पसारो प्रकृतिको ।</span><br/>
उही नीलो कालो जलधिबिच पस्तोछ त्यसरी<br/>
<span class="mw-poem-indented" style="display: inline-block; margin-inline-start: 2em;">तमासा यो कस्तो ? अझ नभरिने त्यो हरि ! हरि ! !</span><br/>
<br/>
<span style="display:inline-block; text-align:center; width:100% ;">२५</span><br/>
कठै ! कस्ता कस्ता पुरुषहरु लाखौँ चहकिला<br/>
<span class="mw-poem-indented" style="display: inline-block; margin-inline-start: 2em;">नजान्नाले भित्री गहन तमको भेदन-कला ।</span><br/>
जथाभावी खर्ची छवि सकल यै बाह्य पथमा<br/>
<span class="mw-poem-indented" style="display: inline-block; margin-inline-start: 2em;">गये वा अस्ताये उस जलधिभित्रै मुफतमा ॥</span><br/>
<br/>
<span style="display:inline-block; text-align:center; width:100% ;">२६</span><br/>
म त्यो सारा सम्झी फगत करुणाको वश परी<br/>
<span class="mw-poem-indented" style="display: inline-block; margin-inline-start: 2em;">तँलाई क्यै भन्छू, मसित नरिसा है जुनकिरी ।</span><br/>
घुमिस्, खेलिस् नाचिस्, गगनबिच झिल्किस्, झिलिझिली<br/>
<span class="mw-poem-indented" style="display: inline-block; margin-inline-start: 2em;">तँ आफैँ सम्झी त्यो तर कति पलाको पिलिपिली ?</span><br/>
<br/>
<span style="display:inline-block; text-align:center; width:100% ;">२७</span><br/>
म यस्तो भन्दैछू निमिषभरमा दर्दर गरी<br/>
<span class="mw-poem-indented" style="display: inline-block; margin-inline-start: 2em;">हवा साथै वर्ष्यो जल मुशलधारेपन धरी ।</span><br/>
खतम् भैगो उस्को पिलिपिलिसँगै जीवन-कला<br/>
<span class="mw-poem-indented" style="display: inline-block; margin-inline-start: 2em;">गर्‍यो उस्ले मेरै शिरबिच कठै ! दीर्घ सुकला ॥</span>
</p>
</div></div>
<div style="text-indent:0; position:relative; margin:0 auto; text-align:left; display:table; width:auto;"><div class="poem">
<p><span style="display:inline-block; text-align:center; width:100% ;">२८</span><br/>
यति भनि तपसीले सूक्ति-निस्यन्द थामे<br/>
<span class="mw-poem-indented" style="display: inline-block; margin-inline-start: 2em;">कर-कमल उठाई आफनै माथ छामे ।</span><br/>
मनमन उनको त्यो सूक्तिमा भक्ति जाग्यो<br/>
<span class="mw-poem-indented" style="display: inline-block; margin-inline-start: 2em;">हृदयगत अँध्यारो गर्वको भूत भाग्यो ॥</span>
</p>
</div>
</div>
</div>
</div>
  </body>
</html>
